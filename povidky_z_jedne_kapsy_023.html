<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Oplatkův konec">
    <meta name="apple-mobile-web-app-capable" content="yes">
    <title>Oplatkův konec</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./povidky_z_jedne_kapsy_022.html">
    <link rel="next" href="./povidky_z_jedne_kapsy_024.html">
    <meta name="nb-order" content="19">
    <link rel="self" href="povidky_z_jedne_kapsy_023.html">
    <meta name="nb-identifier" content="capek-povidky-z-jedne-kapsy-8c00380">
    <meta name="nb-role" content="chapter">
  </head>
  <body data-nb-words="2363" data-nb-chars="13966" class="nb-role-chapter nb-custom-style">
    <nav role="doc-toc">
      <li><a href="povidky_z_jedne_kapsy_005.html">Předmluva</a></li>
      <li><a href="povidky_z_jedne_kapsy_006.html">Případ
          Dr. Mejzlíka</a></li>
      <li><a href="povidky_z_jedne_kapsy_007.html">Modrá chryzantéma</a></li>
      <li><a href="povidky_z_jedne_kapsy_008.html">Věštkyně</a></li>
      <li><a href="povidky_z_jedne_kapsy_009.html">Jasnovidec</a></li>
      <li><a href="povidky_z_jedne_kapsy_010.html">Tajemství písma</a></li>
      <li><a href="povidky_z_jedne_kapsy_011.html">Naprostý důkaz</a></li>
      <li><a href="povidky_z_jedne_kapsy_012.html">Experiment profesora Rousse</a></li>
      <li><a href="povidky_z_jedne_kapsy_013.html">Ztracený dopis</a></li>
      <li><a href="povidky_z_jedne_kapsy_014.html">Ukradený spis 139/VII, odd. C</a></li>
      <li><a href="povidky_z_jedne_kapsy_015.html">Muž, který se nelíbil</a></li>
      <li><a href="povidky_z_jedne_kapsy_016.html">Básník</a></li>
      <li><a href="povidky_z_jedne_kapsy_017.html">Případy pana Janíka</a></li>
      <li><a href="povidky_z_jedne_kapsy_018.html">Pád rodu Votických</a></li>
      <li><a href="povidky_z_jedne_kapsy_019.html">Rekord</a></li>
      <li><a href="povidky_z_jedne_kapsy_020.html">Případ Selvinův</a></li>
      <li><a href="povidky_z_jedne_kapsy_021.html">Šlépěje</a></li>
      <li><a href="povidky_z_jedne_kapsy_022.html">Kupon</a></li>
      <li><a href="povidky_z_jedne_kapsy_023.html">Oplatkův konec</a></li>
      <li><a href="povidky_z_jedne_kapsy_024.html">Poslední soud</a></li>
      <li><a href="povidky_z_jedne_kapsy_025.html">Zločin v chalupě</a></li>
      <li><a href="povidky_z_jedne_kapsy_026.html">Zmizení herce Bendy</a></li>
      <li><a href="povidky_z_jedne_kapsy_027.html">Vražedný útok</a></li>
      <li><a href="povidky_z_jedne_kapsy_028.html">Propuštěný</a></li>
      <li><a href="povidky_z_jedne_kapsy_029.html">Zločin na poště</a></li>
      <li><a href="povidky_z_jedne_kapsy_030.html">Ediční poznámka</a></li>
      <li><a href="povidky_z_jedne_kapsy_031.html">Život
          a doba spisovatele
          Karla Čapka v datech</a></li>
      <li><a href="povidky_z_jedne_kapsy_032.html">První vydání knih Karla Čapka</a></li>
      <li><a href="povidky_z_jedne_kapsy_033.html">Poznámky pod čarou</a></li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_jedne_kapsy_022.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="14"><span class="idea" data-nb-ref-number="1" id="idea1" data-nb-words="2" data-nb-chars="14">Oplatkův konec</span></h1>
        <p class="chunk" data-nb-ref-number="2" data-nb-words="56" data-nb-chars="324"><span class="idea" data-nb-ref-number="2" id="idea2" data-nb-words="56" data-nb-chars="324">K&nbsp;třetí hodině ráno shledal civilní strážník Krejčík, že&nbsp;v&nbsp;pekařském krámu v&nbsp;Neklanově ulici, čp. 17, je&nbsp;napolo vyzdvižen závěs. Zazvonil tedy na&nbsp;domovníka, a&nbsp;třebaže neměl službu, nahlédl pod závěs, není-li snad někdo v&nbsp;krámě. V&nbsp;tom okamžiku vyrazil z&nbsp;krámu člověk, na&nbsp;půl kroku střelil Krejčíka do&nbsp;břicha a&nbsp;dal se&nbsp;na&nbsp;útěk.</span></p>
        <p class="chunk" data-nb-ref-number="3" data-nb-words="44" data-nb-chars="271"><span class="idea" data-nb-ref-number="3" id="idea3" data-nb-words="44" data-nb-chars="271">Strážník Bartoš, který v&nbsp;tu&nbsp;dobu podle předpisu patroloval v&nbsp;Jeronýmově ulici, slyšel výstřel a&nbsp;rozběhl se&nbsp;tím směrem. Na&nbsp;rohu Neklanovy ulice div nevrazil do&nbsp;běžícího člověka; ale dříve než mohl říci „Stůj!“, třeskla rána a&nbsp;strážník Bartoš se&nbsp;zhroutil střelen do&nbsp;života.</span></p>
        <p class="chunk" data-nb-ref-number="4" data-nb-words="50" data-nb-chars="314"><span class="idea" data-nb-ref-number="4" id="idea4" data-nb-words="50" data-nb-chars="314">Ulice se&nbsp;probudila ječením policejních píšťalek; poklusem se&nbsp;sbíhaly patroly z&nbsp;celého rajonu, z&nbsp;komisařství přiběhli tři muži cestou si&nbsp;zapínajíce kabáty, za&nbsp;pár minut přihrčela motorka z&nbsp;ředitelství a&nbsp;z&nbsp;ní&nbsp;vyskočil policejní důstojník; v&nbsp;tu&nbsp;chvíli už&nbsp;strážník Bartoš byl mrtev a&nbsp;Krejčík umíral, drže se&nbsp;za&nbsp;břicho.</span></p>
        <p class="chunk" data-nb-ref-number="5" data-nb-words="121" data-nb-chars="739"><span class="idea" data-nb-ref-number="5" id="idea5" data-nb-words="121" data-nb-chars="739">Do&nbsp;rána bylo provedeno asi dvacet zatčení; zatýkalo se&nbsp;naslepo, protože vraha nikdo neviděl; ale jednak strážníci museli nějak pomstít smrt dvou svých lidí, jednak se&nbsp;to&nbsp;tak obyčejně dělá: počítá se&nbsp;s&nbsp;tím, že&nbsp;některý ze&nbsp;zatčených náhodou kápne božskou. Na&nbsp;direkci se&nbsp;vyslýchalo nepřetržitě po&nbsp;celý den a&nbsp;celou noc; bledí a&nbsp;umoření notoričtí zločinci se&nbsp;svíjeli na&nbsp;skřipci nekonečných výslechů, ale ještě víc se&nbsp;třásli před tím, až&nbsp;je&nbsp;po&nbsp;výslechu vezme pár strážníků mezi sebe; neboť ve&nbsp;všech lidech od&nbsp;policie bouřila temná a&nbsp;strašná zuřivost. Vrah strážníka Bartoše přerušil ten jistý familiérní poměr, který je&nbsp;mezi strážníkem z&nbsp;povolání a&nbsp;zločincem z&nbsp;povolání; kdyby jen střílel, budiž, ale střílet do&nbsp;břicha, to&nbsp;se&nbsp;nedělá ani zvířatům.</span></p>
        <p class="chunk" data-nb-ref-number="6" data-nb-words="48" data-nb-chars="269"><span class="idea" data-nb-ref-number="6" id="idea6" data-nb-words="48" data-nb-chars="269">Druhé noci k&nbsp;ránu už&nbsp;věděli všichni strážníci až&nbsp;na&nbsp;Poslední periferii, že&nbsp;to&nbsp;udělal Oplatka. Utrousil to&nbsp;jeden ze&nbsp;zatčených: Jo, Valta řek, že&nbsp;Oplatka voddělal ty&nbsp;dva v&nbsp;Neklance a&nbsp;že&nbsp;jich vodkrouhne víc; jemu že&nbsp;to&nbsp;je&nbsp;jedno, protože má&nbsp;souchotě. – Dobrá, tedy Oplatka.</span></p>
        <p class="chunk" data-nb-ref-number="7" data-nb-words="80" data-nb-chars="446"><span class="idea" data-nb-ref-number="7" id="idea7" data-nb-words="80" data-nb-chars="446">Ještě té&nbsp;noci byl zatčen Valta, potom Oplatkova milenka a&nbsp;tři mládenci z&nbsp;Oplatkovy party; ale nikdo nemohl nebo nechtěl říci, kde se&nbsp;Oplatka zdržuje. Kolik strážníků a&nbsp;tajných bylo posláno za&nbsp;Oplatkou, to&nbsp;je&nbsp;jiná věc; ale krom toho každý strážník, když měl po&nbsp;službě, sotva vypil doma tu&nbsp;bryndu a&nbsp;něco zabručel ke&nbsp;své ženě, sebral se&nbsp;a&nbsp;šel na&nbsp;svou pěst hledat Oplatku. Bodejť, Oplatku zná každý; to&nbsp;je&nbsp;přece ten zelenej skrček s&nbsp;tím tenkým krkem.</span></p>
        <p class="chunk" data-nb-ref-number="8" data-nb-words="215" data-nb-chars="1226"><span class="idea" data-nb-ref-number="8" id="idea8" data-nb-words="215" data-nb-chars="1226">K&nbsp;jedenácté hodině v&nbsp;noci strážník Vrzal, který se&nbsp;v&nbsp;devět vrátil ze&nbsp;služby, hodil se&nbsp;do&nbsp;civilu a&nbsp;řekl ženě, že&nbsp;se&nbsp;jde jen tak okouknout na&nbsp;ulici, potkal u&nbsp;Rajské zahrady človíčka, který se&nbsp;jaksi držel ve&nbsp;stínu. Strážník Vrzal, třebaže neozbrojen a&nbsp;mimo službu, se&nbsp;šel na&nbsp;něho trochu blíž podívat; ale když byl od&nbsp;něho na&nbsp;tři kroky, sáhl ten človíček do&nbsp;kapsy, střelil Vrzala do&nbsp;břicha a&nbsp;dal se&nbsp;na&nbsp;útěk. Strážník Vrzal se&nbsp;chytil za&nbsp;břicho a&nbsp;rozběhl se&nbsp;za&nbsp;ním; po&nbsp;stu krocích se&nbsp;zhroutil; ale to&nbsp;už&nbsp;zahvízdaly policejní píšťalky a&nbsp;několik mužů běželo za&nbsp;prchajícím stínem. Za&nbsp;Riegrovými sady padlo pár výstřelů; čtvrt hodiny nato se&nbsp;několik aut ověšených strážníky hnalo do&nbsp;hořeního Žižkova a&nbsp;hlídky čtyř nebo pěti mužů prolézaly novostavby té&nbsp;čtvrti. K&nbsp;jedné hodině třeskl výstřel za&nbsp;Olšanským rybníkem; kdosi běžící střelil po&nbsp;mládenci, který se&nbsp;vracel od&nbsp;svého děvčete z&nbsp;Vackova, ale netrefil ho. O&nbsp;druhé hodině uzavíral řetěz strážníků a&nbsp;detektivů Židovské pece a&nbsp;krok za&nbsp;krokem se&nbsp;stahoval. Počalo sychravě pršet. K&nbsp;ránu došla zpráva, že&nbsp;někdo za&nbsp;Malešicemi střelil po&nbsp;financovi, který tam měl svůj post; financ se&nbsp;sice za&nbsp;ním rozběhl, ale pak si&nbsp;moudře řekl, že&nbsp;to&nbsp;není jeho věc. Bylo zřejmo, že&nbsp;Oplatka vyklouzl do&nbsp;polí.</span></p>
        <p class="chunk" data-nb-ref-number="9" data-nb-words="98" data-nb-chars="549"><span class="idea" data-nb-ref-number="9" id="idea9" data-nb-words="98" data-nb-chars="549">Na&nbsp;šedesát mužů v&nbsp;přilbách i&nbsp;v&nbsp;buřinkách se&nbsp;vracelo od&nbsp;Židovských pecí, promoklí a&nbsp;bezmocně rozlícení, že&nbsp;jim bylo až&nbsp;do&nbsp;breku. Hergot, není-li tohle k&nbsp;vzteku! Tři lidi od&nbsp;policie ten lump oddělal, Bartoše, Krejčíka a&nbsp;Vrzala, a&nbsp;teď běží přímo do&nbsp;rukou četníkům! My&nbsp;máme na&nbsp;něj právo, mínila policie v&nbsp;uniformách i&nbsp;v&nbsp;civilu, a&nbsp;teď musíme toho skrčka, toho mizerného Oplatku, nechat četníkům! Poslouchejte, když nás odstřeloval, tak je&nbsp;to&nbsp;naše věc, ne? Ať&nbsp;se&nbsp;nám do&nbsp;toho žandáři nepletou; měli by&nbsp;mu&nbsp;jen zastoupit cestu, aby se&nbsp;musel vrátit do&nbsp;Prahy –</span></p>
        <p class="chunk" data-nb-ref-number="10" data-nb-words="67" data-nb-chars="361"><span class="idea" data-nb-ref-number="10" id="idea10" data-nb-words="67" data-nb-chars="361">Celý den studeně mžilo; večer za&nbsp;soumraku šel četník Mrázek z&nbsp;Čerčan, kde si&nbsp;kupoval baterku do&nbsp;rádia, do&nbsp;Pyšel; byl beze zbraně a&nbsp;pískal si. Když tak jde, vidí proti sobě jít pomenšího človíčka; na&nbsp;tom nic není, ale človíček se&nbsp;zastavil, jako by&nbsp;váhal. Kterýpak to&nbsp;je, řekl si&nbsp;četník Mrázek, a&nbsp;vtom už&nbsp;viděl šlehnout plamínek a&nbsp;svalil se, drže se&nbsp;rukou za&nbsp;bok.</span></p>
        <p class="chunk" data-nb-ref-number="11" data-nb-words="143" data-nb-chars="834"><span class="idea" data-nb-ref-number="11" id="idea11" data-nb-words="143" data-nb-chars="834">Ještě toho večera bylo, to&nbsp;se&nbsp;rozumí, alarmováno četnictvo z&nbsp;celého okresu. „Poslouchej, Mrázku,“ řekl umírajícímu četnický kapitán Honzátko, „nic si&nbsp;z&nbsp;toho nedělej; čestné slovo, že&nbsp;toho lumpa dostaneme. Je&nbsp;to&nbsp;ten Oplatka, a&nbsp;já&nbsp;na&nbsp;to&nbsp;vemu jed, že&nbsp;se&nbsp;chce protlouct k&nbsp;Soběslavi, protože se&nbsp;tam narodil. Čertví, proč se&nbsp;ti&nbsp;chlapi, když už&nbsp;jim jde o&nbsp;krk, táhnou k&nbsp;domovu. No&nbsp;tak, Václave, podej mi&nbsp;ruku; já&nbsp;ti&nbsp;slibuju, že&nbsp;ho&nbsp;odkráglujem, kdyby nás to&nbsp;mělo nevím co&nbsp;stát.“ Václav Mrázek se&nbsp;pokusil o&nbsp;úsměv; myslel sice na&nbsp;své tři děti, ale pak si&nbsp;představil, jak ze&nbsp;všech stran se&nbsp;stahují četníci… snad i&nbsp;Toman z&nbsp;Černého Kostelce… votický Závada půjde jistě… sázavský Rousek taky, kamarádi, kamarádi… To&nbsp;bude krása, myslel Václav Mrázek, tolik četníků pohromadě! Tehdy se&nbsp;Mrázek usmíval naposledy; co&nbsp;bylo pak, byla už&nbsp;jen nelidská muka.</span></p>
        <p class="chunk" data-nb-ref-number="12" data-nb-words="105" data-nb-chars="648"><span class="idea" data-nb-ref-number="12" id="idea12" data-nb-words="105" data-nb-chars="648">Ale té&nbsp;noci se&nbsp;stalo tohle, že&nbsp;votického strážmistra Závadu napadlo prohlédnout noční vlak od&nbsp;Benešova; kdopak ví, třeba tam sedí ten Oplatka; kruci, že&nbsp;by&nbsp;si&nbsp;troufal do&nbsp;vlaku? Ve&nbsp;vagonech blikala světélka, lidé dřímali na&nbsp;lavicích schouleni jako unavená zvířata. Strážmistr Závada procházel vagony a&nbsp;myslel si, čert aby poznal člověka, kterého jsem jakživ neviděl! Vtom na&nbsp;krok od&nbsp;něho vyskočil mládenec s&nbsp;kloboukem do&nbsp;očí, praskla rána, a&nbsp;dřív než mohl strážmistr na&nbsp;úzké chodbičce strhnout pušku z&nbsp;ramene, byl človíček mávající revolverem z&nbsp;vozu venku. Strážmistr Závada měl ještě čas křiknout „Za ním!“, načež se&nbsp;složil v&nbsp;chodbě vagonu na&nbsp;tvář.</span></p>
        <p class="chunk" data-nb-ref-number="13" data-nb-words="78" data-nb-chars="452"><span class="idea" data-nb-ref-number="13" id="idea13" data-nb-words="78" data-nb-chars="452">Zatím ten mládenec vyskočil z&nbsp;vozu a&nbsp;běžel k&nbsp;nákladním vagonům. Tam šel s&nbsp;lucerničkou železničář Hrůša a&nbsp;říkal si, no, až&nbsp;odjede šestadvacítka, půjdu si&nbsp;do&nbsp;lampárny lehnout. Vtom běžel proti němu člověk. Děda Hrůša neřekl ani švec a&nbsp;skočil mu&nbsp;do&nbsp;cesty; to&nbsp;už&nbsp;je&nbsp;takový mužský instinkt. Pak ještě viděl takové šlehnutí, a&nbsp;dost; ani šestadvacítka neodjela, a&nbsp;děda Hrůša už&nbsp;ležel v&nbsp;lampárně, ale na&nbsp;prkně, a&nbsp;železničáři se&nbsp;na&nbsp;něho chodili dívat smekajíce.</span></p>
        <p class="chunk" data-nb-ref-number="14" data-nb-words="167" data-nb-chars="989"><span class="idea" data-nb-ref-number="14" id="idea14" data-nb-words="167" data-nb-chars="989">Několik supějících mužů se&nbsp;sice rozběhlo za&nbsp;prchajícím stínem, ale bylo už&nbsp;pozdě; nejspíš se&nbsp;už&nbsp;dostal po&nbsp;kolejích do&nbsp;polí. Ale odtud, z&nbsp;toho blikajícího nádraží, z&nbsp;toho houfce poplašených lidí se&nbsp;rozletěla širokým kruhem po&nbsp;kraji, stočeném v&nbsp;podzimní dřímotě, divá panika. Lidé se&nbsp;vtiskli do&nbsp;svých chalup a&nbsp;stěží si&nbsp;troufali na&nbsp;zápraží. Povídalo se, že&nbsp;tuhle a&nbsp;tamhle někdo viděl neznámého a&nbsp;divoce vypadajícího člověka; byl takový dlouhý a&nbsp;hubený, nebo takový menší v&nbsp;koženém kabátě; pošťák viděl, jak se&nbsp;někdo schovává za&nbsp;stromem; na&nbsp;kočího Lebedu někdo na&nbsp;silnici kýval, aby zastavil, ale Lebeda práskl do&nbsp;koní a&nbsp;ujel. Skutečně se&nbsp;stalo to, že&nbsp;kdosi vzlykající únavou zastavil dítě, které šlo do&nbsp;školy, a&nbsp;vytrhl mu&nbsp;uzlíček s&nbsp;krajícem chleba. „Dej sem,“ zachroptěl ten člověk a&nbsp;dal se&nbsp;s&nbsp;krajícem na&nbsp;útěk. Od&nbsp;té&nbsp;chvíle se&nbsp;vesnice zavřely na&nbsp;závoru a&nbsp;sotva dýchaly hrůzou; jen taktak, že&nbsp;se&nbsp;odvážily přitisknout nos k&nbsp;okenní tabulce a&nbsp;podezřivě vyhlížet do&nbsp;šedivého a&nbsp;liduprázdného kraje.</span></p>
        <p class="chunk" data-nb-ref-number="15" data-nb-words="200" data-nb-chars="1213"><span class="idea" data-nb-ref-number="15" id="idea15" data-nb-words="200" data-nb-chars="1213">Ale současně se&nbsp;rozvíjel druhý, soustředný pohyb. Všemi cestami po&nbsp;jednom po&nbsp;dvou přicházeli četníci; bůhví, kde se&nbsp;jich tolik nabralo. „Hergot, člověče,“ zařval kapitán Honzátko na&nbsp;četníka z&nbsp;Čáslavi, „co tu&nbsp;chcete? Kdo vás sem poslal? Copak si&nbsp;myslíte, že&nbsp;potřebuju na&nbsp;jednoho lumpa četníky z&nbsp;celých Čech? He?“ Četník z&nbsp;Čáslavi si&nbsp;sundal přilbu a&nbsp;drbal se&nbsp;rozpačitě v&nbsp;týle. „Víte, pane kapitáne,“ řekl s&nbsp;prosebným pohledem, „on ten Závada byl můj kamarád… já&nbsp;mu&nbsp;to&nbsp;nemůžu udělat, abych při tom nebyl, že&nbsp;jo.“ „Zatracení chlapi,“ burácel kapitán, „tohle mně říká každý! Už&nbsp;mně sem přišlo na&nbsp;padesát četníků bez rozkazu – co&nbsp;mám s&nbsp;vámi dělat?“ Kapitán Honzátko si&nbsp;hryzal vztekle kníry. „Dobrá, budete mít silnici tady od&nbsp;té&nbsp;křižovatky k&nbsp;lesu; řekněte benešovskému Voldřichovi, že&nbsp;ho&nbsp;jdete vystřídat.“ „To nepůjde,“ mínil rozvážně četník z&nbsp;Čáslavi. „Pane kapitáne, on&nbsp;se&nbsp;mně ten Voldřich na&nbsp;vystřídání vykašle, že&nbsp;jo, to&nbsp;se&nbsp;rozumí. Spíš abych vzal ten les od&nbsp;kraje k&nbsp;té&nbsp;druhé cestě – kdo tam je?“ „Semerád z&nbsp;Veselky,“ bručel kapitán. „Poslouchejte, vy&nbsp;Čáslaváku, pamatujte si: na&nbsp;mou odpovědnost budete střílet první, kdybyste někoho viděl. Žádné cavyky, rozumíte? Já&nbsp;už&nbsp;si&nbsp;nenechám odstřelovat své lidi. Tak marš!“</span></p>
        <p class="chunk" data-nb-ref-number="16" data-nb-words="110" data-nb-chars="658"><span class="idea" data-nb-ref-number="16" id="idea16" data-nb-words="110" data-nb-chars="658">Potom přišel přednosta stanice. „Pane kapitáne,“ řekl, „tak zas jich přijelo třicet.“ „Koho třicet?“ vyhrkl kapitán. „No,“ řekl přednosta stanice, „přece železničářů. Víte, skrz toho Hrůšu. On&nbsp;to&nbsp;byl náš člověk, a&nbsp;tak oni se&nbsp;vám přišli nabídnout –“ „Pošlete je&nbsp;zpátky,“ rozkřikl se&nbsp;kapitán, „já tady nepotřebuju žádné civilisty!“ Přednosta stanice nejistě přešlapoval. „Koukněte se, pane kapitáne,“ mínil chlácholivě, „oni sem jeli až&nbsp;z&nbsp;Prahy a&nbsp;z&nbsp;Mezimostí. – Ono je&nbsp;dobře, když tak spolu drží. Víte, to&nbsp;oni si&nbsp;zas nedají vzít, když ten Oplatka zabil jednoho z&nbsp;nich. Jaksi právo na&nbsp;to&nbsp;mají – No&nbsp;tak, pane kapitáne, udělejte jim tu&nbsp;radost a&nbsp;vemte je&nbsp;s&nbsp;sebou!“</span></p>
        <p class="chunk" data-nb-ref-number="17" data-nb-words="171" data-nb-chars="1045"><span class="idea" data-nb-ref-number="17" id="idea17" data-nb-words="171" data-nb-chars="1045">Kapitán Honzátko podrážděně vrčel, aby mu&nbsp;dali svatý pokoj. Během dne se&nbsp;široký kruh pomalu stahoval. Odpoledne telefonovalo nejbližší posádkové velitelství, je-li snad zapotřebí vojenské posily. „Ne,“ utrhl se&nbsp;kapitán neuctivě, „to je&nbsp;naše věc, rozumíte?“ Zatím dojeli tajní z&nbsp;Prahy; strašně se&nbsp;pohádali s&nbsp;vrchním četnickým strážmistrem, který je&nbsp;rovnou z&nbsp;nádraží posílal zpátky. „Cože,“ rozzuřil se&nbsp;inspektor Holub, „nás chcete posílat pryč? Nám zabil tři lidi a&nbsp;vám jenom dva, vy&nbsp;svrabaři! My&nbsp;máme na&nbsp;něj větší právo než vy, vy&nbsp;zlatohlavové!“ – Sotva se&nbsp;podařilo srovnat tento konflikt, vypukl nový na&nbsp;druhé straně kruhu, mezi četníky a&nbsp;hajnými. „Jděte nám odtud,“ vztekali se&nbsp;četníci, „tohle není hon na&nbsp;zajíce!“ „Až naprší,“ pravili hajní, „tohle jsou naše lesy, a&nbsp;tady my&nbsp;máme právo chodit, víme?“ „Mějte rozum, lidi,“ urovnával to&nbsp;sázavský Rousek, „to je&nbsp;naše věc, a&nbsp;do&nbsp;toho ať&nbsp;se&nbsp;nám nikdo neplete.“ – „Povídali,“ pravili hajní. „To dítě, co&nbsp;mu&nbsp;ten chlap vzal chleba, je&nbsp;tamhle hajného z&nbsp;Hůrky ďouče. To&nbsp;my&nbsp;tak nemůžeme nechat, a&nbsp;basta!“</span></p>
        <p class="chunk" data-nb-ref-number="18" data-nb-words="171" data-nb-chars="985"><span class="idea" data-nb-ref-number="18" id="idea18" data-nb-words="171" data-nb-chars="985">Toho večera byl kruh uzavřen; když se&nbsp;setmělo, slyšel muž chraptivý dech muže po&nbsp;své pravé i&nbsp;levé straně a&nbsp;mlaskání kroků v&nbsp;mazlavé oranici. „Stát,“ letělo tiše od&nbsp;muže k&nbsp;muži. „Nehýbat se!“ Bylo těžké a&nbsp;hrozné ticho; jen chvílemi zaharašilo suché listí v&nbsp;té&nbsp;tmě uprostřed kruhu nebo zašuměla mživá přeprška; jen chvílemi mlaskl krok přešlapujícího muže nebo něco kovově cvaklo, snad řemení či&nbsp;puška. K&nbsp;půlnoci někdo v&nbsp;té&nbsp;tmě zařval „Stůj!“ a&nbsp;vystřelil; v&nbsp;ten okamžik se&nbsp;to&nbsp;semlelo tak nějak divně, padlo zmateně asi třicet ran z&nbsp;pušek, všichni se&nbsp;rozběhli v&nbsp;tu&nbsp;stranu; ale vtom zase jiní křičeli „Zpátky! Nikdo ani krok!“ Jakžtakž se&nbsp;to&nbsp;urovnalo, kruh se&nbsp;uzavřel znovu; ale teprve teď si&nbsp;všichni plně uvědomili, že&nbsp;v&nbsp;té&nbsp;tmě před nimi se&nbsp;skrývá uštvaný a&nbsp;ztracený člověk, číhající, aby vyrazil v&nbsp;šíleném útoku. Cosi jako nezadržitelný třas běželo od&nbsp;muže k&nbsp;muži; někdy zašustila těžká kápěj, jako by&nbsp;to&nbsp;byl pokradmý krok. Bože, kdyby už&nbsp;bylo vidět! Ježíši Kriste, kdyby už&nbsp;bylo světlo!</span></p>
        <p class="chunk" data-nb-ref-number="19" data-nb-words="49" data-nb-chars="298"><span class="idea" data-nb-ref-number="19" id="idea19" data-nb-words="49" data-nb-chars="298">Začalo mlhavě svítat. Muž rozpoznával obrysy nejbližšího muže, divě se, že&nbsp;byl tak blízko člověku. Uprostřed řetězu lidí se&nbsp;rýsovalo husté křoví nebo lesík (byl to&nbsp;zaječí remízek), ale bylo tam tak ticho, tak docela ticho – Kapitán Honzátko si&nbsp;tahal zimničně kníry: hergot, máme ještě čekat, nebo –</span></p>
        <p class="chunk" data-nb-ref-number="20" data-nb-words="100" data-nb-chars="614"><span class="idea" data-nb-ref-number="20" id="idea20" data-nb-words="100" data-nb-chars="614">„Já tam půjdu,“ zahučel inspektor Holub; kapitán zafrkl nosem. „Jděte tam vy,“ obrátil se&nbsp;na&nbsp;nejbližšího četníka. Pět lidí se&nbsp;vrhlo do&nbsp;křoví, bylo slyšet praskot lámaných větví, a&nbsp;najednou ticho. „Zůstaňte tady,“ křikl kapitán Honzátko na&nbsp;své lidi a&nbsp;šel pomalu k&nbsp;houští. Pak se&nbsp;vynořila z&nbsp;křoví široká záda četníka něco vlekoucího, nějaké schoulené tělo, jehož nohy nesl hajný s&nbsp;mrožím knírem. Za&nbsp;nimi se&nbsp;vydral z&nbsp;houští kapitán Honzátko, zachmuřený a&nbsp;žlutý. „Položte ho&nbsp;tady,“ zachroptěl, přemnul si&nbsp;čelo, rozhlédl se&nbsp;jako udiven po&nbsp;tom váhajícím řetězu lidí, zamračil se&nbsp;ještě víc a&nbsp;křikl: „Co koukáte? Rozchod!“</span></p>
        <p class="chunk" data-nb-ref-number="21" data-nb-words="198" data-nb-chars="1206"><span class="idea" data-nb-ref-number="21" id="idea21" data-nb-words="198" data-nb-chars="1206">Nějak rozpačitě trousil se&nbsp;muž za&nbsp;mužem k&nbsp;tomu drobnému, jakoby skrčenému tělu na&nbsp;mezi. Tohle tedy byl Oplatka; ta&nbsp;hubená ruka, čouhající z&nbsp;rukávu, ta&nbsp;drobná, zelená, deštěm oslizlá tvář na&nbsp;tenkém krčku – Propána, jaký ho&nbsp;je&nbsp;malinký kousíček, toho mizery Oplatky! Hele, tady má&nbsp;vstřel v&nbsp;zádech, tady malou ránu za&nbsp;odstávajícím uchem, a&nbsp;tady zas… Čtyři, pět, sedm jich dostal! Kapitán Honzátko, který klečel u&nbsp;toho těla, vstal a&nbsp;stísněně odchrchlával; pak zvedl nejistě a&nbsp;téměř plaše oči – Tady stojí dlouhá, masivní fronta četníků, pušky na&nbsp;ramenou, nahoře lesklé bodáky; bože, jací silní chlapi, jako tanky, a&nbsp;stojí ve&nbsp;vyrovnané řadě jako při parádě, nikdo ani nedutá – Z&nbsp;druhé strany černý hlouček tajných, takoví zavalití, kapsy napuchlé revolverem; pak modří železničáři, nevelcí a&nbsp;houževnatí, potom zelení hajní, čahouni šlašití a&nbsp;vousatí, tváří rudých jako paprika – Vždyť je&nbsp;to&nbsp;jako slavný funus, cuklo to&nbsp;v&nbsp;kapitánovi; takové karé, jako by&nbsp;měli salvu vystřelit! Kapitán Honzátko se&nbsp;hryzl do&nbsp;rtů v&nbsp;nesmyslné a&nbsp;palčivé trýzni. Ten skrček na&nbsp;zemi, ztuhlý a&nbsp;rozčepýřený, sestřelená nemocná vrána, a&nbsp;tady tolik lovců – „Tak sakra,“ křičel kapitán zatínaje zuby, „není tu&nbsp;nějaký pytel? Zakrejte to&nbsp;tělo!“</span></p>
        <p class="chunk" data-nb-ref-number="22" data-nb-words="60" data-nb-chars="327"><span class="idea" data-nb-ref-number="22" id="idea22" data-nb-words="60" data-nb-chars="327">Na&nbsp;dvě stě mužů se&nbsp;rozcházelo všemi směry; ani na&nbsp;sebe nemluvili, jen bručeli na&nbsp;špatné cesty a&nbsp;rozmrzele říkali na&nbsp;vzrušené dotazy, no&nbsp;jo, je&nbsp;po&nbsp;ňom, a&nbsp;dejte nám už&nbsp;pokoj! Četník, který zůstal na&nbsp;stráži nad tím zakrytým tělem, se&nbsp;utrhoval vztekle na&nbsp;venkovské čumily: „Co vy&nbsp;tu&nbsp;chcete? Tady nemáte co&nbsp;koukat! To&nbsp;není pro vás!“</span></p>
        <p class="chunk" data-nb-ref-number="23" data-nb-words="30" data-nb-chars="184"><span class="idea" data-nb-ref-number="23" id="idea23" data-nb-words="30" data-nb-chars="184">Na&nbsp;hranicích okresu si&nbsp;odplivl sázavský četník Rousek: „Fuj loty! Člověče, já&nbsp;ti&nbsp;řeknu, raději bych se&nbsp;neviděl. Hergot, kdybych tak na&nbsp;toho Oplatku mohl být sám, chlap proti chlapovi!“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_jedne_kapsy_024.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>