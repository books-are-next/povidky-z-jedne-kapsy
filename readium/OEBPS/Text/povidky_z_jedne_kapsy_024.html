<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Povídky z jedné kapsy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Poslední soud</h2>
<p class="mlptextbez1radku">Pověstný, mnohonásobný, několika zatykači a celou
armádou četníků i detektivů stíhaný vrah Kugler prohlásil, že ho nedostanou, a také
ho nedostali, aspoň živého ne. Poslední, vcelku devátý jeho vražedný kousek
byl, že zastřelil četníka, který ho chtěl zatknout. Četníka sice skolil, ale
sám dostal sedm kulí, z nichž tři byly naprosto smrtelné. Tím zdánlivě unikl
pozemské spravedlnosti.</p>

<p class="mlptext">Jeho smrt přišla tak rychle, že ani neměl času pocítit
obzvláštní bolest. Když jeho duše opustila tělo, mohla užasnout nad podivnostmi
onoho světa, světa mimo prostor, šerého a nekonečně pustého, ale neužasla.
Člověk, který byl v žaláři i v Americe, považuje onen svět prostě za nové
prostředí, v němž se s trochou statečnosti protluče jako kdekoliv jinde.</p>

<p class="mlptext">Konečně nadešel Kuglerovi nevyhnutelný Poslední Soud. Poněvadž
v nebi je věčně stav výjimečný, přišel před Senát, a nikoliv před Porotu, jak
by byl dle svých skutků snad očekával. Soudní síň byla zařízena prostě, tak
jako na zemi; z důvodů, jež záhy nahlédnete, scházel tam kříž, u kterého
přísahají svědkové. Soudcové byli tři, vesměs staří, zasloužilí radové přísných
a omrzelých tváří. Formality byly poněkud nudné: Kugler Ferdinand, bez
zaměstnání, narozený toho a toho dne, zemřel… Tu se ukázalo, že Kugler nezná
datum své smrti; viděl hned, že toto opomenutí mu v očích soudu škodí, i zatvrdil
se.</p>

<p class="mlptext">„Čím se dáváte vinen,“ ptal se předseda.</p>

<p class="mlptext">„Ničím,“ řekl Kugler zarytě.</p>

<p class="mlptext">„Přiveďte svědka,“ vzdychl předseda.</p>

<p class="mlptext">Proti Kuglerovi usedl mohutný, přímo neobyčejně veliký stařec,
oděný modrým pláštěm, posetým zlatými hvězdami; při jeho příchodu soudcové
vstali, a vstal i Kugler, proti své vůli, okouzlen. Teprve když stařec se
posadil, usedl soud znovu.</p>

<p class="mlptext">„Svědku,“ počal předseda, „Bože Vševědoucí, tento Poslední
Senát vás povolal, abyste podal svědectví ve věci Kuglera Ferdinanda. Jsa
Nejvýš Pravdomluvný, nemusíte přísahat. Žádáme vás jenom v zájmu líčení, abyste
se držel věci a neodbočoval do podrobností, jež nemají nezákonné povahy. A vy, Kuglere,
neskákejte svědkovi do řeči. Ví vše, zbytečně byste zapíral. Prosím pana
svědka, aby vypovídal.“</p>

<p class="mlptext">To řka, opřel se předseda lokty pohodlně o stůl a sňal zlaté
brýle, patrně připraven na delší řeč svědkovu. Nejstarší votant se uvelebil k spaní.
Zapisující anděl otevřel knihu života.</p>

<p class="mlptext">Svědek Bůh lehce odkašlal a počal:</p>

<p class="mlptext">„Ano, Kugler Ferdinand. Ferdinand Kugler, syn továrního
úředníka, byl odmalička zkažené dítě; ty kluku, ty ses nazlobil! Maminku měl
strašně rád, ale styděl se to dát najevo; proto byl vzpurný a neposlušný.
Pamatuješ se, jak jsi kousl tatínka do palce, když ti chtěl natlouci, že jsi
kradl růže v notářově zahradě?“</p>

<p class="mlptext">„To byly růže pro berních Irmu,“ vzpomínal Kugler.</p>

<p class="mlptext">„Já vím,“ řekl Bůh. „Bylo jí tehdy sedm let. A že nevíš, co se
s ní potom stalo?“</p>

<p class="mlptext">„Nevím.“</p>

<p class="mlptext">„Vdala se, vzala si Oskara, syna továrníkova; nakazil ji a při
potratu zemřela. Pamatuješ se na Rudu Zárubova?“</p>

<p class="mlptext">„Co se s ním stalo?“</p>

<p class="mlptext">„Ten se dal, člověče, k námořníkům a zahynul v Bombaji. Vy dva
jste byli nejhorší kluci v celém městě. Kugler Ferdinand kradl už ve svém
desátém roce a lhal napořád; chodil do špatné společnosti, jako byl opilec a žebrák
Dlabola, se kterým se dělil o své jídlo.“</p>

<p class="mlptext">Soudce pokynul rukou, to že snad sem nepatří; ale Kugler sám
se ptal ostýchavě: „A… co se stalo s jeho dcerou?“</p>

<p class="mlptext">„S Mařkou?“ řekl Bůh. „Ta se docela spustila. Ve čtrnácti se
prodávala, ve dvaceti zemřela a vzpomněla na tebe v agonii smrti. Ve čtrnácti
letech ses opíjel a utíkal jsi z domova. Tvůj otec se utrápil hořem a tvá matka
si vyplakala oči; zneuctil jsi svůj dům, a tvá sestřička, tvá hezká sestra
Martička, nenašla ženicha, který by pro ni přišel do domu zlodějova. Žije ještě
v samotě a chudobě, uštvaná drobnými výdělky, kterými ji milosrdní lidé
zraňují.“</p>

<p class="mlptext">„Co dělá zrovna teď?“</p>

<p class="mlptext">„Zrovna teď je u Vlčků v krámě a kupuje nitě, aby šila do
setmění. Pamatuješ se na ten krám? Koupil sis tam jednou skleněnou duhovou
kuličku, to ti bylo šest let; a hned první den jsi kuličku ztratil a ne a ne ji
nalézt. Pamatuješ se; jaks tehdy brečel vztekem a lítostí?“</p>

<p class="mlptext">„Kam se to tenkrát zakutálela?“ ptal se Kugler dychtivě.</p>

<p class="mlptext">„Ale do odtoku pod okapem. Vždyť, člověče, tam leží doposud, a
je už tomu třicet let. Zrovna teď na zemi prší a skleněná kulička se otřásá v chladné,
zurčící vodě.“</p>

<p class="mlptext">Kugler sklonil hlavu překonán. Ale předseda nasadil si brýle a
řekl mírně: „Svědku, musíme přejít k věci. Vraždil obžalovaný?“</p>

<p class="mlptext">Bůh svědek potřásl hlavou. „Devět lidí zabil. Prvního člověka
ve rvačce. Zato se zkazil v kriminále. Druhá byla nevěrná milá. Za to byl
odsouzen k smrti a utekl. Třetí byl stařec, kterého oloupil. Čtvrtý byl noční
hlídač.“</p>

<p class="mlptext">„Ten zemřel?“ vykřikl Kugler.</p>

<p class="mlptext">„Zemřel po třech dnech,“ řekl Bůh, „v hrozných bolestech a nechal
po sobě šest dětí. Pátý a šestý člověk byli dva staří manželé; ubil je sekerou
a našel jen šestnáct korun, zatímco měli schováno přes dvacet tisíc.“</p>

<p class="mlptext">Kugler vyskočil: „Prosím vás, kdepak?“</p>

<p class="mlptext">„Ve slamníku,“ řekl Bůh. „V plátěném pytlíčku pod slamníkem,
kde skrývali své peníze vydřené lichvou a lakotou. Sedmého člověka zabil v Americe;
byl to přistěhovalec, krajan, bezradný jako dítě.“</p>

<p class="mlptext">„Tak ve slamníku to bylo,“ šeptal Kugler užasle.</p>

<p class="mlptext">„Ano,“ pokračoval svědek. „Osmý člověk, to byl chodec, který
se mu namátl do cesty, když ho honili. Tehdy měl zánět okostice a šílel
bolestí. Člověče, tys mnoho zkusil. Poslední pak byl četník, kterého skolil,
právě než umřel.“</p>

<p class="mlptext">„Proč vraždil?“ tázal se předseda.</p>

<p class="mlptext">„Jako jiní lidé,“ odpovídal Bůh; „ze zloby, z chtivosti peněz,
s rozvahou i nahodile, někdy s rozkoší a jindy z nutnosti. Byl štědrý a někdy
pomáhal lidem. Byl hodný k ženám, měl rád zvířata a držel své slovo. Mám uvést
jeho dobré skutky?“</p>

<p class="mlptext">„Děkuji,“ řekl předseda, „není třeba. Obžalovaný, máte co říci
k svému obhájení?“</p>

<p class="mlptext">„Ne,“ pravil Kugler lhostejně; neboť teď už mu bylo všechno
jedno.</p>

<p class="mlptext">„Soud se odebere k poradě,“ prohlásil předseda, a tři radové
se vzdálili. Bůh i Kugler zůstali v soudní síni.</p>

<p class="mlptext">„Kdo to jsou?“ ptal se Kugler, ukazuje hlavou za
odcházejícími.</p>

<p class="mlptext">„Lidé jako ty,“ řekl Bůh. „Byli na světě soudci, a tož soudí i
tady.“</p>

<p class="mlptext">Kugler si hryzl prsty. „Myslil jsem… totiž, nestaral jsem se o
to, ale… čekal bych, že budete soudit vy, jakožto… jakožto…“</p>

<p class="mlptext">„Jakožto Bůh,“ dokončil veliký stařec. „Ale to je právě to,
víš? Protože všechno vím, nemohu vůbec soudit. To přece nejde. Že nevíš,
Kuglere, kdo tě tentokrát udal?“</p>

<p class="mlptext">„Nevím,“ řekl Kugler překvapen.</p>

<p class="mlptext">„Lucka, sklepnice; udala tě ze žárlivosti.“</p>

<p class="mlptext">„Promiňte,“ osmělil se Kugler, „ale vy jste zapomněl říci, že
jsem zastřelil v Chicagu toho ničemu Teddyho.“</p>

<p class="mlptext">„Ale kdepak,“ namítl Bůh, „ten se z toho vylízal a je živ
doposud. Já vím, že je udavač; ale on je, člověče, jinak dobrák a hrozně má rád
děti. Jen si nemysli, že někdo je tak docela ničema.“</p>

<p class="mlptext">„Proč vlastně vy… proč ty, Bože, nesoudíš sám?“ tázal se
Kugler zamyšleně.</p>

<p class="mlptext">„Protože všechno vím. Kdyby soudcové všechno, ale naprosto všechno
věděli, nemohli by také soudit; jen by všemu rozuměli, až by je z toho srdce
bolelo. Jakpak bych já tě mohl soudit? Soudce ví jenom o tvých zločinech; ale
já vím o tobě všechno. Všechno, Kuglere. A proto tě nemohu soudit.“</p>

<p class="mlptext">„A proč tedy soudí… ti lidé… i na nebi?“</p>

<p class="mlptext">„Protože člověk patří člověku. Já jsem, jak vidíš, jenom
svědek; ale o trestu, víš, o trestu rozhodují lidé – i na nebi. Věř mi,
Kuglere, je to v pořádku; lidé si nezasluhují jiné spravedlnosti než lidské.“</p>

<p class="mlptext">V té chvíli vrátil se soud od porady a předseda Posledního
Senátu přednesl silným hlasem: „Kugler Ferdinand odsuzuje se pro devětkrát
opakovaný zločin vraždy úkladné, zabití a loupeže, pro přečin revertence<a href="../Text/povidky_z_jedne_kapsy_033.html#_ftn11" title="" class="pcalibre pcalibre1 calibre3" id="_ftnref11"><span class="msofootnotereference"><span class="calibre12"><span class="msofootnotereference"><span class="calibre13">[11]</span></span></span></span></a>,
pro neoprávněné nošení zbraně a pro krádež růží k doživotnímu trestu pekla.
Trest nastoupí ihned. Prosím, nyní další případ. Je tu obžalovaný Machát
František?“</p>

</div>
</body>
</html>