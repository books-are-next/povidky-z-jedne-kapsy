<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Povídky z jedné kapsy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Ztracený dopis</h2>
<p class="mlptextbez1radku">„Boženko,“ řekl pan ministr své choti, nabíraje si
důkladnou dávku salátu, „dnes odpoledne jsem dostal dopis, to tě bude zajímat.
Musím to předložit ministerské radě. Kdyby to vyšlo ven, byla by jedna
politická strana v pořádné bryndě. Na, podívej se na to,“ děl pan ministr,
sahaje nejprve do levé náprsní kapsy a potom do pravé. „Počkej, kampak jsem to,“
bručel pan ministr, hmataje znovu do levé náprsní kapsy; načež položil vidličku
a začal hrabat oběma rukama ve všech ostatních kapsách. Pozorný divák by přitom
shledal, že takový ministr má stejně překvapující počet kapes na všemožných
částech a stranách těla jako každý jiný řádný muž; že v nich má klíče, tužky,
notesy, večerníky, tobolky, úřední lejstra, hodinky, párátko, nůž, hřeben,
staré dopisy, kapesník, sirky, staré vstupenky do kina, plnicí péro a četné
jiné předměty denní potřeby; a že hrabaje se v kapsách mumlá „kampak jsem to
dal“, „to jsem blázen“, „počkejme“, tak jako by činil každý jiný lidský tvor,
hrabající se ve svých vlastních kapsách. Ale ministrova choť nevěnovala mnoho
pozornosti tomuto ději, nýbrž řekla, jako by to učinila každá jiná paní: „Prosím
tě, kdybys raději jedl; vystydne ti to.“</p>

<p class="mlptext">„Dobrá,“ pravil pan ministr, dávaje veškerý obsah svých kapes
zpátky do příslušných míst, „nejspíš jsem to nechal na stole v pracovně; tam
jsem ten dopis četl. Tak představ si,“ spustil bujaře a nabral si kus pečeně, „představ
si, že mně někdo posílá originál dopisu od – Jen okamžik,“ řekl neklidně a vstal
od stolu. „Já se jen podívám do pracovny. Asi jsem to nechal na stole.“ A pryč
byl.</p>

<p class="mlptext">Když se nevrátil ani za deset minut, šla se za ním paní Božena
podívat do pracovny. Ministr seděl uprostřed pokoje na zemi a probíral list po
listu akty a dopisy, které shrnul z psacího stolu.</p>

<p class="mlptext">„Mám ti dát večeři ohřát?“ ptala se paní Božena tak trochu
přísně.</p>

<p class="mlptext">„Hned, za okamžik,“ děl ministr roztržitě. „Nejspíš jsem to
zastrčil tady mezi ty papíry. To by bylo hloupé, kdybych to nenašel… – Ale to
není možné; musí to tu někde být.“</p>

<p class="mlptext">„Tak se dřív najez,“ radila paní, „a pak to hledej.“</p>

<p class="mlptext">„Hned, hned,“ řekl ministr podrážděně. „Jen co to najdu. Byla
to taková žlutá obálka – Inu to jsem blázen,“ bručel probíraje další stoh
papírů. „Tady u toho stolu jsem to četl, a nehnul jsem se odtud, až mne volali
k večeři – Kampak se to mohlo podět?“</p>

<p class="mlptext">„Já ti pošlu večeři sem,“ rozhodla paní a nechala ministra na
zemi uprostřed jeho papírů. Potom se rozhostilo ticho, zatímco venku šuměly
stromy a padaly hvězdy. Byla skoro půlnoc, když paní Božena počala zívat a šla
opatrně nahlédnout do pracovny.</p>

<p class="mlptext">Ministr, bez kabátu, rozcuchaný a zapocený, stál uprostřed
rozvrácené pracovny; všude na zemi byly hromady papírů, nábytek odtahán od
stěn, koberce naházeny v koutě; na psacím stole stála nedotčená večeře.</p>

<p class="mlptext">„Proboha, muži, co to tu děláš?“ vyhrkla paní Božena.</p>

<p class="mlptext">„Ježíšikriste, dej mi pokoj,“ rozzuřil se ministr. „Copak mě
musíš vyrušovat každých pět minut?“ Ovšem hned si uvědomil, že jí křivdí, a řekl
mírněji: „To se musí prohledat systematicky, rozumíš? Kousek po kousku. Někde
to tu musí být, protože sem nevkročil nikdo nežli já. Jen kdybych tu neměl
takových zatracených lejster!“</p>

<p class="mlptext">„Já ti pomohu, nechceš?“ nabídla se soucitně paní Božena.</p>

<p class="mlptext">„Ne, ne, ty bys mi to tu rozházela,“ bránil se ministr mávaje
rukama uprostřed toho nevýslovného nepořádku. „Jen jdi spat, já hned –“</p>

<p class="mlptext">Ve tři hodiny ráno si šel pan ministr lehnout, těžce
vzdychaje. To není možné, říkal si; v pět hodin mně přinesla pošta ten dopis ve
žluté obálce; četl jsem jej u psacího stolu, kde jsem pracoval až do osmi; v osm
jsem šel k večeři a asi za pět minut jsem běžel do pracovny hledat. Za těch pět
minut přece nikdo nemohl přijít –</p>

<p class="mlptext">Tu vyskočil pan ministr rovnýma nohama z postele a řítil se do
pracovny. To se rozumí, okna byla otevřena; ale bylo to v prvním poschodí a ještě
k tomu do ulice – To snad není možné, mínil pan ministr, že by sem někdo vlezl
oknem! Ale ráno, umiňoval si, to musím zjistit i po téhle stránce.</p>

<p class="mlptext">Znovu uložil pan ministr své mohutné tělo do postele.
Počkejme, vzpomněl si, jednou jsem četl v nějaké knížce, že takový dopis
nejspíš ujde pozornosti, když leží rovnou na očích! Hrom do toho, že mě to
nenapadlo hned! Znovu běžel do pracovny, aby se podíval, co leží rovnou na očích;
i viděl hromady papírů, vytahané zásuvky, nesmírný a beznadějný nepořádek svého
hledání – Klna a vzdychaje vracel se ministr na své lože beze spánku.</p>

<p class="mlptext">Vydržel to jen do šesti hodin; v šest už křičel do telefonu,
naléhaje, aby vzbudili ministra vnitra „v důležité věci, slyšíte, člověče?“
Když konečně dostal spojení, spustil horečně: „Haló, pane kolego, prosím vás,
pošlete ke mně hned, ale hned asi tři nebo čtyři své nejschopnější lidi… nu
ano, detektivy… to se rozumí, ty nejspolehlivější. Ztratil se mi jeden důležitý
spis… pane kolego, to je takový nepochopitelný případ… Ano, já na ně budu
čekat. – Nechat všecko v tom stavu, v jakém to je? Myslíte, že to musí byt? – Dobrá.
– Krádež? To nevím. – Ovšem, čistě důvěrně; nikomu o tom neříkejte – Tak vám
děkuju; a odpusťte, že… Poklona, pane kolego!“</p>

<p class="mlptext">K osmé hodině se ukázalo, že těch nejschopnějších a nejspolehlivějších
lidí je dokonce sedm; neboť sedm mužů v buřinkách se dostavilo do bytu pana
ministra.</p>

<p class="mlptext">„Tak se podívejte, pánové,“ vykládal ministr uváděje sedm
nejspolehlivějších mužů do své pracovny, „tady v té místnosti jsem včera nechal
ležet jakýsi… eh, velmi důležitý dopis… ve žluté obálce… adresa fialovým
inkoustem…“</p>

<p class="mlptext">Jeden z nejschopnějších mužů znalecky hvízdl: „Ten to tu
zřídil,“ řekl s odborným obdivem, „zatracený prasák.“</p>

<p class="mlptext">„Kdo totiž?“ děl ministr zaražen.</p>

<p class="mlptext">„Ten zloděj,“ mínil detektiv, pohlížeje kriticky na boží
dopuštění v pracovně.</p>

<p class="mlptext">Pan ministr se slabě zarděl. „Totiž,“ řekl honem, „to jsem to
tu tak trochu rozházel já, když jsem to hledal; to je tak, pánové, já… eh, já
naprosto nemohu vyloučit, že ten dopis je někde tady… založený nebo zapadlý…
Abych se vyjádřil přesně, nemůže být jinde než v této místnosti. Myslím, že…
ano, tvrdil bych přímo, že by se měla tahle místnost systematicky prohledat.
Ale to už je, pánové, vaše věc, abyste podnikli… co je v lidské moci.“</p>

<p class="mlptext">V lidské moci je ledacos; proto tři z nejschopnějších mužů se
zavřeli v pracovně, aby ji systematicky prohledali; dva vyslýchali služku,
kuchařku, domovníka a šoféra; a poslední dva se odebrali neznámo kam do města,
aby, jak pravili, zahájili pátrání.</p>

<p class="mlptext">Večer toho dne prohlásili první tři z nejschopnějších, že je
naprosto vyloučeno, aby ztracený dopis byl v pracovně pana ministra; neboť
vyňali i obrazy z rámů, rozdělali nábytek a očíslovali každý list papíru. Druzí
dva zjistili, že do ministrovy pracovny vkročila jenom služka, když na rozkaz
paní Boženy tam donesla večeři, zatímco ministr seděl na zemi mezi svými
papíry; jelikož není vyloučeno, že přitom mohla nějaký dopis odnést, bylo
zahájeno pátrání, kdo je její milenec – byl to zřízenec od telefonní sítě,
kterého nyní nenápadně střežil jeden muž. Poslední dva pátrali někde v neznámu.</p>

<p class="mlptext">Tu noc ministr ne a nemohl usnout; ustavičně si opakoval: v pět
hodin ten dopis ve žluté obálce došel, četl jsem jej u psacího stolu a neodešel
jsem nežli až k večeři; ergo ten dopis tam musel zůstat – a není tam. Bylo mu
smutno a nevolno z té protivné a celkem nemožné záhady; i vzal si prášek pro
spaní a spal jako dřevo až do rána.</p>

<p class="mlptext">Ráno shledal, že kolem jeho domu se (neznámo proč) potlouká
jeden z nejschopnějších; ostatní nejspíš zahájili pátrání po celé republice.</p>

<p class="mlptext">„Věc je v běhu,“ telefonoval mu ministr vnitra, „doufám, že
brzo dostanu hlášení; podle toho, pane kolego, co jste mi řekl o obsahu toho
dopisu, můžeme říci, kdo by měl o něj zájem… Kdybychom mohli udělat domovní
prohlídku v jednom sekretariátě nebo v jedné redakci, věděli bychom něco víc;
ale říkám vám, věc je v běhu.“</p>

<p class="mlptext">Ministr chabě děkoval; byl velmi rozmrzen a chtělo se mu spát.
Skutečně také večer jen tak něco zabručel na půl huby a šel do postele.</p>

<p class="mlptext">Asi k jedné hodině – byla jasná měsíčná noc – slyšela paní
Božena kroky v knihovně. I ozbrojila se veškerou statečností vynikající ženy a šla
po špičkách ke knihovně. Dveře byly dokořán, jedna skříň knihovny otevřena a před
ní stál pan ministr v noční košili a tiše broukaje listoval vážně v nějakém
svazku.</p>

<p class="mlptext">„Proboha, muži,“ vydechla paní Božena, „co to tu děláš?“</p>

<p class="mlptext">„Ale chci se jen tady podívat,“ řekl ministr neurčitě.</p>

<p class="mlptext">„Potmě?“ divila se paní Božena.</p>

<p class="mlptext">„Já vidím,“ tvrdil ministr a zastrčil svazek na své místo. „Dobrou
noc,“ řekl polohlasem a šel pomalu do své ložnice.</p>

<p class="mlptext">Paní Božena zavrtěla hlavou. Chudák, řekla si, nemůže spát pro
ten nešťastný dopis.</p>

<p class="mlptext">Ráno nato vypadal pan ministr růžově a téměř spokojeně.</p>

<p class="mlptext">„Prosím tě,“ povídá paní, „cos to v noci hledal v knihovně?“</p>

<p class="mlptext">Ministr položil lžičku a vykulil oči: „Já? Co tě napadá, já
jsem v knihovně nebyl. Já jsem ti spal jako dudek.“</p>

<p class="mlptext">„Ale Vláďo, vždyť jsem tam s tebou mluvila! Listoval jsi v nějaké
knize a řekl jsi, že se chceš na něco podívat!“</p>

<p class="mlptext">„Nesmysl,“ řekl ministr nedůvěřivě. „Snad se ti něco zdálo. Já
jsem se po celou noc ani neprobudil.“</p>

<p class="mlptext">„Stál jsi u té prostřední skříně,“ tvrdila paní, „a ještě k tomu
sis ani nerozsvítil. Listoval jsi v té knize potmě a ještě jsi říkal: Já vidím.“</p>

<p class="mlptext">Ministr se chytil za hlavu. „Ženo,“ vyhrkl sevřeně, „copak
jsem náměsíčný? Ale jdi,“ uklidňoval se, „to se ti muselo zdát. Já přece nejsem
somnambul!“</p>

<p class="mlptext">„Bylo to v jednu hodinu,“ stála paní Božena na svém a dodala
trochu podrážděně: „Chceš snad říci, že já jsem blázen?“</p>

<p class="mlptext">Ministr zamyšleně míchal lžičkou svůj čaj. „Prosím tě,“ řekl
najednou, „ukaž mi, kde to bylo.“</p>

<p class="mlptext">Paní Božena ho dovedla do knihovny: „Stál jsi tadyhle u té
skříně a dával jsi nějaký svazek tady do té přihrádky.“</p>

<p class="mlptext">Ministr kroutil rozpačitě hlavou; v té přihrádce byla
kompletní a úctyhodná řada Sbírky zákonů a nařízení. „To jsem blázen,“ bručel
škrabaje se na záhlaví a vytáhl téměř mechanicky jeden svazek, který byl
zasunut hlavou dolů. Svazek se mu v rukou otevřel: byla v něm vložena žlutá
obálka s fialově psanou adresou.</p>

<p class="mlphvezdicky">* * *</p>

<p class="mlptextbez1radku">„Vidíš, Boženko,“ divil se pan ministr, „já bych byl
přísahal, že jsem z pracovny neudělal ani krok; ale teprve teď si tak nejasně
vzpomínám, že když jsem si přečetl ten dopis, řekl jsem si: To se musím podívat
na jeden zákon z roku třiadvacet. Pak jsem si asi donesl na psací stůl tu knihu
a chtěl jsem si napsat poznámku; ale protože se mně ten svazek pořád zavíral,
položil jsem tam podle všeho ten dopis – a pak jsem nejspíš knihu sklapl a mechanicky
ji odnesl na místo – Ale že jsem se do té knihy šel podvědomě, ze sna podívat,
to je, hm; víš, neříkej o tom nikomu. Lidé by si třeba mysleli – Ono to nedělá
slušný dojem, tyhlety záhadné psychologické úkazy.“</p>

<p class="mlptext">Za chvíli pak už pan ministr hlaholně telefonoval ministrovi
vnitra: „Haló, pane kolego, tak ten ztracený dopis – Ale kdepak, nejste na
stopě; já už jej mám v rukou!… Cože, jak se našel? Pane kolego, to vám neřeknu.
Víte, jsou metody, které vy v ministerstvu vnitra ještě neznáte. – Ale já vím,
vaši lidé dělali, co dovedou; za to oni nemohou, že nejsou na výši… Ne,
nebudeme raději o tom mluvit. – Prosím, prosím… Servus, pane kolego!“</p>

</div>
</body>
</html>