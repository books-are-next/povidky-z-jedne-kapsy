<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Povídky z jedné kapsy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Ukradený spis 139/VII, odd. C</h2>
<p class="mlptextbez1radku">Ve tři hodiny ráno zařinčel telefon na posádkovém
velitelství: „Tady plukovník Hampl z generálního štábu. Pošlete ke mně ihned
dva muže vojenské policie; a vzkažte pro podplukovníka Vrzala, no ovšem že z informačního
oddělení, člověče, po tom vám nic není, aby ke mně hned přišel. Ano, teď v noci.
Ano, ať si vezme auto. Tak honem, hergot!“ A dost.</p>

<p class="mlptext">Za hodinu byl podplukovník Vrzal na místě; bylo to až bůhvíkde
ve vilové čtvrti. Přivítal ho starší a hrozně ustaraný pán v civilu, to jest
jenom v košili a kalhotách. „Podplukovníku, mně se stala sakramentská věc.
Sedni si, kamaráde. Zatracená věc mizerná svinská pitomá neřádná. Potvora jedna
zlořečená. Tak si to představ: Předevčírem mně dá šéf generálního štábu jeden
spis a povídá: Hample, zpracuj to doma; čím míň lidí o tom ví, tím líp – v
kanceláři ani muk; tak marš, máš dovolenou a seď na tom doma, ale pozor! No
dobrá.“</p>

<p class="mlptext">„Jaký to byl spis?“ ptal se podplukovník Vrzal.</p>

<p class="mlptext">Plukovník Hampl okamžik váhal. „No,“ řekl, „ať to teda víš:
bylo to z oddělení C.“</p>

<p class="mlptext">„Aha,“ mínil podplukovník Vrzal a počal vypadat nadmíru
povážlivě. „Tak dál.“</p>

<p class="mlptext">„Tak koukej,“ povídal zdrcený plukovník. „Včera jsem na tom
dělal celý den; ale co s tím mám u všech sakramentů dělat v noci? Dát to do
šuplete, to nic není; pokladnu nemám; a kdyby někdo věděl, že to je u mne, tak
je s tím amen. Člověče, já jsem to na první noc schoval do své postele pod
matraci; do rána jsem to zválel jako kanec.“</p>

<p class="mlptext">„To věřím,“ řekl podplukovník Vrzal.</p>

<p class="mlptext">„Co chceš,“ vzdychl plukovník, „má žena je ještě tlustší. No,
tak druhou noc mně žena poradila: Víš co, dáme to do plechové piksly od makaronů
a schováme to na noc do spíže. Já spíž na noc zamykám a klíč beru k sobě,
povídá žena – my totiž máme takovou strašně tlustou služku, která všechno sní.
Tam to nebude nikdo hledat, že? No dobrá, to se mi líbilo.“</p>

<p class="mlptext">„Má vaše spíž dvojité okno nebo jednoduché?“ přerušil ho
podplukovník Vrzal.</p>

<p class="mlptext">„Hrom do toho,“ vybuchl plukovník, „to mě nenapadlo!
Jednoduché okno! Já jsem pořád myslel na sázavský případ a jiné takové pitomosti
a zapomněl jsem se podívat na okno! Zatracená věc zlořečená!“</p>

<p class="mlptext">„Tak dál,“ upomínal ho podplukovník.</p>

<p class="mlptext">„No, co by bylo dál. Ve dvě ráno slyší žena, jak dole piští
služka. Šla se zeptat, co je, a Máry ječí: Ve špajzu je zloděj! Žena běží pro
klíč a pro mne, já letím s pistolí do spíže, a sakramentská neřádná věc, okno
ve spíži je vytento, vypáčeno a piksla se spisy pryč. A zloděj taky pryč. To je
všechno,“ oddychl si plukovník.</p>

<p class="mlptext">Podplukovník Vrzal bubnoval prsty na stole. „A pane
plukovníku, věděl někdo, že máš ten spis doma?“</p>

<p class="mlptext">Nešťastný plukovník rozhodil rukama. „To nevím. Kamaráde, ti
lumpové špioni vyšpiclují všechno.“ Přitom si vzpomněl na funkci podplukovníka
Vrzala a upadl do rozpaků. „Totiž jsou to moc chytří lidé,“ opravoval se chabě.
„Ale já jsem to neřekl nikomu, čestné slovo. Jenže,“ dodal vítězně, „nikdo
přece nemohl vědět, že jsem to dal do plechovky od makaronů.“</p>

<p class="mlptext">„A kdepak jste to dávali do té plechovky?“ ptal se mimochodem
podplukovník.</p>

<p class="mlptext">„Tady, u toho stolu.“</p>

<p class="mlptext">„Kde přitom stála ta plechovka?“</p>

<p class="mlptext">„Počkejme,“ vzpomínal plukovník. „Já jsem seděl tuhle a měl
jsem tu plechovku před sebou.“</p>

<p class="mlptext">Podplukovník se opřel o stůl a díval se snivě do okna. V rosném
úsvitu se naproti rýsovala šedá a červená vila. „Kdopak tam bydlí?“ ptal se
unyle.</p>

<p class="mlptext">Plukovník bouchl do stolu. „Hergot sakra, na to jsem
nevzpomněl! Počkej, tam bydlí nějaký žid, ředitel banky nebo co. Zatracená věc,
teď už do toho vidím! Vrzale, mně se zdá, že jsme na stopě!“</p>

<p class="mlptext">„Já bych rád viděl tu spížku,“ řekl podplukovník vyhýbavě.</p>

<p class="mlptext">„Tak pojď. Tudy, tudy,“ vedl ho plukovník horlivě. „Tady to
je. Na tom nejvyšším regále byla ta krabice. Máry,“ zařval plukovník, „tady
nemáte co koukat! Jděte na půdu nebo do sklepa!“</p>

<p class="mlptext">Podplukovník si oblékl rukavice a vyšvihl se na okno, které
bylo poněkud vysoko. „Vypáčeno dlátem,“ řekl prohlížeje okno. „Okenní pažení je
ovšem z měkkého dřeva; pane plukovníku, to rozštípne každý kluk.“</p>

<p class="mlptext">„Zatrápená věc,“ divil se plukovník. „Zatracení lidé, že
dělají tak mizerná okna!“</p>

<p class="mlptext">Venku před mříží čekali dva vojáčkové.</p>

<p class="mlptext">„To je vojenská policie?“ ptal se podplukovník Vrzal. „To je
dobře. Já se ještě podívám zvenčí. Pane plukovníku, musím ti poradit, abys do
eventuálního rozkazu neodešel z domu.“</p>

<p class="mlptext">„To se rozumí,“ souhlasil plukovník. „A proč vlastně?“</p>

<p class="mlptext">„Abys byl k dispozici, kdyby snad – Ti dva vojáci zůstanou
ovšem tady.“</p>

<p class="mlptext">Plukovník zafuněl a něco spolkl. „Rozumím. Nechtěl bys trochu
kafe? Žena by ti uvařila.“</p>

<p class="mlptext">„Teď na to není kdy,“ řekl podplukovník suše. „O tom ukradeném
spise zatím ovšem nikomu neříkej; leda až… až tě zavolají. A ještě něco: služce
řekni, že ten zloděj ukradl nějaké konzervy, nic víc.“</p>

<p class="mlptext">„Ale poslyš,“ zvolal plukovník zoufale, „ty přece ten spis
najdeš, že?“</p>

<p class="mlptext">„Budu hledět,“ pravil podplukovník a srazil služebně paty.</p>

<p class="mlptext">Toho rána seděl plukovník Hampl jako hromádka neštěstí. Chvíli
si představoval, jak ho přijdou dva důstojníci zatknout; chvíli si hleděl nějak
vymyslit, co asi dělá podplukovník Vrzal a jak uvádí v pohyb celý ten veliký a skrytý
aparát vojenské informační služby. Představoval si poplach u generálního štábu
a sténal.</p>

<p class="mlptext">„Karlouši,“ říkala mu podvacáté jeho paní (– už dávno z opatrnosti
ukryla jeho revolver do služčina kufru), „nechtěl bys něco sníst?“</p>

<p class="mlptext">„Dej mi pokoj, ksakru,“ utrhl se plukovník. „Já myslím, že to
viděl ten žid naproti.“</p>

<p class="mlptext">Paní jen vzdychla a šla do kuchyně plakat.</p>

<p class="mlptext">Vtom zařinčel zvonek. Plukovník vstal a narovnal se, aby
přijal s vojenskou přímostí důstojníky, kteří ho přicházejí zatknout. (Kteřípak
to asi budou? uvažoval roztržitě.) Ale místo důstojníků vešel zrzavý človíček s
tvrďáskem v ruce a vycenil na plukovníka veverčí zuby. „Prosím, já jsem Pištora
z policejního komisařství.“</p>

<p class="mlptext">„Co chcete?“ vyhrkl plukovník a nenápadně se přesunul z pozoru
v pohov.</p>

<p class="mlptext">„Prý vám tu vykradli špajz,“ zubil se pan Pištora s jakousi
důvěrností. „Tak už jsem tady.“</p>

<p class="mlptext">„A co vám je po tom?“ vyštěkl plukovník.</p>

<p class="mlptext">„Prosím,“ zářil pan Pištora, „tady to je náš rajon. Ona ta
vaše služka říkala ráno u pekaře, že vám vykradli špajz, a tak já povídám, pane
komisaři, já si tam zaskočím, že jo.“</p>

<p class="mlptext">„To nestojí za to,“ zavrčel odmítavě plukovník. „Ukradli
jenom… jenom krabici s makarony. Nechte to laskavě plavat.“</p>

<p class="mlptext">„To je divné,“ mínil pan Pištora, „že nemákli víc.“</p>

<p class="mlptext">„Je to moc divné,“ řekl hořce plukovník. „Ale po tom vám nic
není.“</p>

<p class="mlptext">„Asi je někdo vyrušil,“ zazářil pan Pištora v náhlém osvícení.</p>

<p class="mlptext">„Tak máúcta, pane,“ uťal plukovník.</p>

<p class="mlptext">„Prosím,“ pravil pan Pištora s nedůvěřivým úsměvem, „to já
bych se na ten špajz dřív musel podívat.“</p>

<p class="mlptext">Plukovník chtěl vybuchnout, ale pak se poddal své bídě. „Tak
pojďte,“ řekl znechuceně a vedl toho človíčka do spíže.</p>

<p class="mlptext">Pan Pištora se nadšeně rozhlížel po úzké komůrce. „No jo,“
řekl potěšeně, „vypáčil okno dlátem; tak to byl Pepek nebo Andrlík.“</p>

<p class="mlptext">„Co prosím?“ ptal se ostře plukovník.</p>

<p class="mlptext">„To udělal Pepek nebo Andrlík; ale Pepek snad sedí. Kdyby
vymáčkl jenom sklo, tak by to mohl být Dundr, Lojza, Novák, Hosička nebo
Kliment. Ale tohle bude Andrlík.“</p>

<p class="mlptext">„Abyste se nemýlil,“ zahučel plukovník.</p>

<p class="mlptext">„Že by tu byl někdo nový na špajzy?“ zvážněl náhle pan
Pištora. „To snad ne. Totiž on Mertl taky jde na okna páčidlem, ale nikdy
nechodí na špajzy, nikdy, pane; ten jde skrz záchod do bytu a bere jen prádlo.“
Pan Pištora vycenil veverčí zuby. „No, já si mrknu k Andrlíkovi.“</p>

<p class="mlptext">„Že ho nechám pozdravovat,“ vrčel plukovník. To je
neuvěřitelné, mínil, když byl zase ponechán svým trudným myšlenkám, jak je tahle
policie neschopná. Kdyby aspoň hledali otisky prstů nebo šlépěj – dobrá, v tom
je odborná metoda; ale tak pitomě na to jít – Kdepak by se policie hrabala na
mezinárodní špionáž! To bych rád věděl, co dělá Vrzal.</p>

<p class="mlptext">Plukovník neodolal tomu pokušení a zavolal telefonem
podplukovníka Vrzala; po půlhodinovém zuření dostal konečně spojení. „Haló,“
volal medově, „tady Hampl. Prosím tě, tak jak daleko – Já vím, že nemůžeš nic
říkat, ale já jen – Já vím, ale kdybys mně jen laskavě řekl, je-li to už – Ježíšmarjá,
ještě pořád nic? – Já vím, že to je těžký případ, ale – Jen okamžik, Vrzale,
prosím tě. Mě tak napadlo, že ze svých prostředků, rozumíš, dám deset tisíc
tomu, kdo toho zloděje dopadne. Já víc nemám, ale to víš, za takovou službu – Já
vím, že ne; ale já čistě soukromě – No ano, to bude má soukromá věc; služebně
to nejde. – Nebo se to může rozdělit těm civilním detektivům, že? – Ale ovšem,
ty o tom jako nevíš; ale kdybys těm lidem nějak naznačil, že plukovník Hampl
slíbil deset tisíc – Tak dobře, tak ať to řekne tvůj strážmistr. Prosím tě,
kamaráde! – Tedy promiň. Děkuju ti.“</p>

<p class="mlptext">Plukovníku Hamplovi se poněkud ulevilo po tomto štědrém
rozhodnutí; měl dojem, že teď aspoň má sám nějaký podíl na stíhání toho
zatraceného zlodějského špiona. Lehl si na sofa, protože byl unaven tím
rozčilováním, a maloval si, jak sto, dvě stě, tři sta mužů (všichni byli zrzaví
a cenili veverčí zuby jako pan Pištora) prohlížejí vlaky, zastavují auta letící
k hranicím, čekají na svou kořist za rohem ulice a náhle vykročí se slovy: „Ve
jménu zákona. Pojďte se mnou a držte hubu.“ Pak se mu zdálo, že skládá zkoušku
z balistiky na vojenské akademii, i hekal těžce a probudil se zpocen. Někdo
zvonil.</p>

<p class="mlptext">Plukovník Hampl vyskočil a pokoušel se srovnat své myšlenky.
Ve dveřích se zjevily veverčí zuby pana Pištory. „Tak už jsem tady,“ řekly
veverčí zuby. „Tak prosím, byl to on.“</p>

<p class="mlptext">„Kdo?“ snažil se pochopit plukovník.</p>

<p class="mlptext">„No přece Andrlík,“ podivil se pan Pištora tak, že přestal
cenit zuby. „Kdopak jiný? Pepek je totiž na Pankráci.“</p>

<p class="mlptext">„Ale co máte pořád s tím Andrlíkem?“ utrhl se netrpělivě
plukovník.</p>

<p class="mlptext">Pak Pištora vykulil svá světlá očka. „Ale přece on ukrad ty
makarony ze špajzu,“ pravil důtklivě. „Už ho sbalili na komisařství. Prosím,
ale já jsem se přišel zeptat – On Andrlík říká, že prý v té piksle žádné makarony
nebyly, že tam bylo jen takové lejstro. Tak jestli to je jako pravda.“</p>

<p class="mlptext">„Člověče,“ vykřikl plukovník bez dechu, „kde máte to lejstro?“</p>

<p class="mlptext">„V kapse,“ vycenil zuby pan Pištora. „Kampak jsem to –,“
pravil hrabaje se v listrovém sáčku, „– aha. Je to vaše?“</p>

<p class="mlptext">Plukovník mu vytrhl z ruky drahocenný, pomačkaný spis číslo
139/VII, odd. C. Oči se mu zalily slzami úlevy. „Človíčku zlatý,“ vydechl, „já
bych vám za to dal nevím co. Ženo,“ zařval, „pojď sem. To je pan komisař – pan
inspektor eh –“</p>

<p class="mlptext">„Agent Pištora,“ řekl mužíček, ukazuje svůj chrup co
nejpotěšeněji.</p>

<p class="mlptext">„Tak on už našel ten ukradený spis,“ hlaholil plukovník. „Jdi,
ženo, přines skleničky a koňak. Pane Pištoro, já bych… ani nevíte jak… totiž
abyste věděl… Napijte se, pane Pištoro.“</p>

<p class="mlptext">„Vždyť to nic nebylo,“ zubil se pan Pištora. „Pane, ta píše!
Jo, a ta piksla, milostpaní, je na komisařství.“</p>

<p class="mlptext">„Čert vem pikslu,“ burácel blaženě plukovník. „Ale drahý pane
Pištoro, jak jste tak rychle ten spis našel? Na zdraví, pane Pištoro!“</p>

<p class="mlptext">„Ať slouží,“ děl pan Pištora uctivě. „Božíčku, to nic není.
Když je vylomený špajz, tak jdeme na Andrlíka nebo na Pepka, ale Pepek teď
kroutí dva měsíce na Pankráci. Když je to půda, tak to máme Píseckýho, Tonderu
chromáka, Kanera, Zimu a Housku.“</p>

<p class="mlptext">„Ale, ale,“ divil se plukovník. „Poslouchejte, a jakpak když
je dejme tomu případ špionáže? Prosit, pane Pištoro!“</p>

<p class="mlptext">„Děkuju uctivě. – Jako špionáž, to my u nás nemáme. Ale
mosazné kliky, to je Čeněk a Pinkus, na měděné dráty je teď jenom jeden, nějaký
Toušek, a když to jsou pivní trubky, tak to musí být Hanousek, Buchta nebo
Šlesinger. Pane, to my jdeme najisto. A kasaře, ty máme z celé republiky. Je
jich – hup!, je jich teď dvacet sedm, ale šest jich sedí.“</p>

<p class="mlptext">„Patří jim to,“ prohlásil plukovník krvelačně. „Pane Pištoro,
napijte se!“</p>

<p class="mlptext">„Děkuju uctivě,“ řekl pan Pištora, „ale já moc nepiju. Prosím,
zdravíčko. Oni tihle – hup!, tihle gauneři, to není žádná inteligence, pane;
každý umí jenom jeden kousek a ten dělá, dokud ho zase nechytnem. Jako ten
Andrlík. Aha, povídá, sotva mě zmerčil, to je pan Pištora skrz ten špajz. Pane
Pištoro, to přece nestojí za to, dyť sem popad jen lejstro v piksle. Dyť já sem
se musel zdejchnout, dřív než sem něco namakal. – Tak poď, já mu povídám, ty
troubo, vyfásneš za to nejmíň rok.“</p>

<p class="mlptext">„Rok vězení?“ mínil plukovník Hampl soucitně. „Není to trochu
moc?“</p>

<p class="mlptext">„Ale vždyť je to vloupání,“ vycenil zuby pan Pištora. „Tak
děkuju uctivě, pane; já mám ještě jednu výkladní skříň, to bude Klečka nebo
Rudl. A kdybyste něco potřebovali, tak se jen zeptejte na komisařství. Stačí
říct pan Pištora.“</p>

<p class="mlptext">„Prosím vás, pane,“ řekl plukovník, „kdybyste snad – hm – za
tu službu – Totiž to lejstro je… totiž nijak zvlášť, ale… já bych to nerad
ztratil, víte? Tedy, kdybyste snad přijal za tu službu,“ pravil honem a strčil
panu Pištorovi do ruky padesátikorunu.</p>

<p class="mlptext">Pan Pištora překvapením a dojetím zvážněl. „Ale to nebylo
třeba,“ řekl strkaje honem ruku s bankovkou do kapsy. „To přece nic nebylo – Tak
já děkuju uctivě, pane; a kdybyste někdy zas potřebovali –“</p>

<p class="mlptext">„Dal jsem mu totiž padesát korun,“ řekl pan plukovník Hampl
své ženě blahovolně. „Dvacet korun by pro takového tulipána taky stačilo, ale –“
Pan plukovník mávl velkomyslně rukou. „Jen když se ten zatracený spis našel.“</p>

</div>
</body>
</html>