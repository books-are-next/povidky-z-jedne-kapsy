<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Povídky z jedné kapsy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Básník</h2>
<p class="mlptextbez1radku">Byla to běžná policejní událost: ve čtyři hodiny ráno
přejelo auto v Žitné ulici opilou stařenu a v největší rychlosti ujelo. A teď
měl mladý policejní koncipient dr. Mejzlík vyšetřit, které auto to bylo. Takový
mladý koncipient to bere vážně.</p>

<p class="mlptext">„Hm,“ řekl dr. Mejzlík strážníkovi číslo 141, „tak vy jste
viděl ze vzdálenosti tří set kroků rychle jedoucí auto a na zemi lidské tělo.
Co jste nejdřív udělal?“</p>

<p class="mlptext">„Nejdřív jsem běžel k té přejeté,“ hlásil strážník, „abych jí
poskytl první pomoc.“</p>

<p class="mlptext">„Nejdřív jste měl zjistit ten vůz,“ bručel dr. Mejzlík, „a
teprve pak se starat o bábu. Ale možná,“ dodával, drbaje se tužkou ve vlasech, „že
bych já to udělal zrovna tak. Tedy číslo vozu jste neviděl; a co se jinak toho
vozu týče –?“</p>

<p class="mlptext">„Myslím,“ řekl váhavě strážník číslo 141, „že byl nějaký
tmavý. Možná, že byl modrý nebo červený. To nebylo dobře vidět pro kouř z výfuku.“</p>

<p class="mlptext">„Ach ježíšikriste,“ naříkal dr. Mejzlík, „jakpak mám potom
zjistit, který to byl vůz? Copak mám běhat po všech šoférech a ptát se jich:
Pěkně prosím, nepřejeli jste starou bábu? No tak, člověče, co s tím mám dělat?“</p>

<p class="mlptext">Strážník pokrčil rameny v subordinované bezradnosti. „Prosím,“
řekl, „mně se přihlásil jeden svědek, ale neví taky nic. Prosím, on čeká vedle.“</p>

<p class="mlptext">„Tak ho přiveďte,“ řekl dr. Mejzlík znechuceně a marně hleděl
něco vykoukat z hubeného protokolu. „Prosím, jméno a bydliště,“ řekl
mechanicky; ani se na svědka nepodíval.</p>

<p class="mlptext">„Králík Jan, studující strojního inženýrství,“ pronesl svědek
pevně.</p>

<p class="mlptext">„Tak vy jste, pane, byl při tom, když dnes ráno ve čtyři
hodiny přejelo neznámé auto Boženu Macháčkovou.“</p>

<p class="mlptext">„Ano, a já musím říci, že šofér je vinen. Prosím, pane
komisaři, ulice byla úplně volná; kdyby byl šofér na křižovatce zpomalil –.“</p>

<p class="mlptext">„Jak jste stál daleko?“ přerušil ho dr. Mejzlík.</p>

<p class="mlptext">„Na deset kroků. Já jsem doprovázel svého přítele z – z
kavárny, a když jsme byli v Žitné ulici –“</p>

<p class="mlptext">„Kdo je váš přítel?“ přerušil ho znovu dr. Mejzlík. „Toho tady
nemám.“</p>

<p class="mlptext">„Jaroslav Nerad, básník,“ řekl svědek s jistou hrdostí. „Ale
ten by vám asi nic neřekl.“</p>

<p class="mlptext">„Proč ne?“ bručel dr. Mejzlík, chytající se stébla.</p>

<p class="mlptext">„Protože on… je takový básník. Když se stalo to neštěstí, dal
se do pláče a utíkal domů jako malé dítě. Tedy když jsme byli v Žitné ulici,
přihnalo se odzadu šílenou rychlostí auto –“</p>

<p class="mlptext">„Které mělo číslo?“</p>

<p class="mlptext">„To nevím, prosím. Toho jsem si nevšiml. Já jsem pozoroval tu
šílenou jízdu, a zrovna jsem si řekl, že –“</p>

<p class="mlptext">„A jaký to byl vůz?“ přerušil ho dr. Mejzlík.</p>

<p class="mlptext">„Čtyřtaktní výbušný motor,“ pravil znalecky svědek. „Ve
značkách aut já se ovšem nevyznám.“</p>

<p class="mlptext">„A jakou měl barvu? Kdo v něm seděl? Byl otevřený, nebo
zavřený?“</p>

<p class="mlptext">„To nevím,“ děl svědek zaražen. „Myslím, že to byl nějaký
černý vůz; ale blíž jsem si toho nevšiml, protože když se stalo to neštěstí,
řekl jsem Neradovi: Koukej, ti lotři přejedou člověka a ani se nezastaví!“</p>

<p class="mlptext">„Hm,“ mínil dr. Mejzlík nespokojeně, „to je sice docela místná
a správná morální reakce, ale já bych byl raději, kdybyste si všiml čísla vozu.
To je úžasné, pane, jak lidé nedovedou pozorovat. Vy ovšem víte, že šofér je
vinen, vy ovšem správně soudíte, že ti lidé jsou lotři, ale na číslo se
nekouknete. Soudit dovede každý; ale pořádně, věcně si všimnout věcí – Děkuju
vám, pane Králíku; nebudu vás zdržovat.“</p>

<p class="mlptext">Za hodinu zazvonil strážník číslo 141 u bytné básníka
Jaroslava Nerada. Ano, pan básník je doma, ale spí. Básník vykulil ze dveří
malá užaslá očka na strážníka; nemohl se jaksi upamatovat, co vlastně provedl.
Nakonec přece jenom pochopil, proč má jít na policii. „Musí to být?“ ptal se
nedůvěřivě. „Já se totiž na nic už nepamatuju; já byl v noci trochu –“</p>

<p class="mlptext">„– nalitej,“ děl strážník chápavě. „Pane, já jsem poznal mnoho
básníků. Tak se, pane, ustrojte; mám na vás počkat?“</p>

<p class="mlptext">Načež se básník a strážník dostali do řeči o nočních lokálech,
o životě vůbec, o zvláštních úkazech na nebi a mnohých jiných předmětech; jen
politika byla oběma cizí. Takto v přátelském a poučném hovoru se dostal básník
na policii.</p>

<p class="mlptext">„Vy jste pan Nerad Jaroslav, básník,“ řekl mu dr. Mejzlík. „Pane
svědku, vy jste byl při tom, když neznámé auto přejelo Boženu Macháčkovou.“</p>

<p class="mlptext">„Ano,“ vydechl básník.</p>

<p class="mlptext">„Mohl byste mně říci, jaké to bylo auto? Zda bylo otevřené
nebo zavřené, jaké barvy, kdo v něm seděl, jaké mělo číslo?“</p>

<p class="mlptext">Básník usilovně přemýšlel. „To nevím,“ řekl, „já jsem si toho
nevšiml.“</p>

<p class="mlptext">„Nevzpomínáte si na žádnou podrobnost?“ naléhal Mejzlík.</p>

<p class="mlptext">„Kdepak,“ děl básník upřímně. „Víte, já nedávám vůbec na
podrobnosti pozor.“</p>

<p class="mlptext">„Tak prosím vás,“ spustil dr. Mejzlík ironicky, „co jste tedy
vůbec pozoroval?“</p>

<p class="mlptext">„Tu celou náladu,“ pravil básník neurčitě. „Víte, tu opuštěnou
ulici… takovou dlouhou… za úsvitu… a jak tam ta ženská zůstala ležet –“
Najednou vyskočil. „Vždyť já jsem o tom něco napsal, když jsem přišel domů!“
Hrabal se ve všech kapsách a vytahal množství obálek, účtů a jiných takových
hadrů. „Ne, tohle to není,“ brumlal, „tohle taky ne – Počkejme, snad je to
tohle,“ mínil pohřížen v pozorování rubu jakési obálky.</p>

<p class="mlptext">„Ukažte mi to,“ řekl dr. Mejzlík shovívavě.</p>

<p class="mlptext">„To nic není,“ bránil se básník. „Ale jestli chcete, já vám to
přečtu.“ Načež vykuliv nadšeně oči a zpěvavě protahuje dlouhé slabiky,
recitoval:</p>
<p class="mlptext">&nbsp;</p>

</div>
<blockquote style="margin: 0 0 0 40px; border: none; padding: 0px;"><div class="wordsection3"><p class="mlptext">„marš tmavých domů ráz dva zastavit stát</p>
</div>
<div class="wordsection3"><p class="mlptext">úsvit na mandolínu hrá</p>
</div>
<div class="wordsection3"><p class="mlptext">proč dívko proč se červenáš</p>
</div>
<div class="wordsection3"><p class="mlptext">pojedem vozem 120 HP na konec světa</p>
</div>
<div class="wordsection3"><p class="mlptext">nebo do Singapore</p>
</div>
<div class="wordsection3"><p class="mlptext">zastavte zastavte vůz letí</p>
</div>
<div class="wordsection3"><p class="mlptext">naše veliká láska v prachu leží</p>
</div>
<div class="wordsection3"><p class="mlptext">dívka zlomený květ</p>
</div>
<div class="wordsection3"><p class="mlptext">labutí šíje ňadra buben a činely</p>
</div>
<div class="wordsection3"><p class="mlptext">proč tolik pláču“</p>
</div>
</blockquote>
<div class="wordsection3">

















<p class="mlptext">&nbsp;</p>

<p class="mlptext">„A to je celé,“ prohlásil Jaroslav Nerad.</p>

<p class="mlptext">„Prosím vás,“ řekl dr. Mejzlík, „co to má znamenat?“</p>

<p class="mlptext">„No přece, to je to neštěstí s tím autem,“ podivil se básník.</p>

<p class="mlptext">„Copak tomu není rozumět?“</p>

<p class="mlptext">„Myslím, že ne,“ mínil dr. Mejzlík kriticky. „Já v tom jaksi
nemohu poznat, že dne 15. července ve čtyři hodiny ráno v Žitné ulici přejelo
auto číslo to a to šedesátiletou opilou žebračku Boženu Macháčkovou; raněná
byla odvezena do Všeobecné nemocnice a zápasí se smrtí. O těchhle faktech se
vaše báseň, pane, pokud jsem pozoroval, nezmiňuje. Tak.“</p>

<p class="mlptext">„To je jen syrová skutečnost, pane,“ děl básník mna si nos. „Ale
báseň je vnitřní skutečnost. Báseň, to jsou volné, surreální představy, které
skutečnost vyvolá v podvědomí básníka, víte? Takové ty zrakové a sluchové
asociace. A těm se má čtenář poddat,“ prohlásil Jaroslav Nerad káravě. „Pak
tomu rozumí.“</p>

<p class="mlptext">„Prosím vás,“ vybuchl dr. Mejzlík. „Nebo počkejte, půjčte mi
ten váš opus. Děkuju. Tak tu máme, hm: ,Marš tmavých domů ráz dva zastavit
stát.‘ Tedy mně, prosím, vyložte –“</p>

<p class="mlptext">„To je přece Žitná ulice,“ pravil básník klidně. „Takové dvě
řady domů, víte?“</p>

<p class="mlptext">„A proč to není třeba Národní třída?“ ptal se dr. Mejzlík
skepticky.</p>

<p class="mlptext">„Protože ta není tak rovná,“ zněla přesvědčující odpověď.</p>

<p class="mlptext">„Tak dál. ,Úsvit na mandolínu hrá‘ – No, dejme tomu. ,Proč
dívko proč se červenáš‘ – Prosím vás, kde se tu bere ta dívka?“</p>

<p class="mlptext">„Červánky,“ řekl básník lakonicky.</p>

<p class="mlptext">„Aha, promiňte. ,Pojedem vozem 120 HP na konec světa‘ – Nu?“</p>

<p class="mlptext">„To asi přijel ten vůz,“ vysvětloval básník.</p>

<p class="mlptext">„A měl 120 HP?“</p>

<p class="mlptext">„To já nevím; to znamená, že jel rychle. Jako by chtěl letět
až na konec světa.“</p>

<p class="mlptext">„Ah tak. ,Nebo do Singapore‘ – Proboha vás prosím, proč zrovna
do Singapore?“</p>

<p class="mlptext">Básník pokrčil rameny. „To už nevím. Třeba proto, že tam jsou
Malajci.“</p>

<p class="mlptext">„A jaký má vztah to auto k Malajcům? He?“</p>

<p class="mlptext">Básník sebou stísněně vrtěl. „Možná, že ten vůz byl hnědý,
nemyslíte?“ řekl zahloubaně. „Něco hnědého tam jistě bylo. Proč by tam jinak
byl Singapore?“</p>

<p class="mlptext">„Tak vidíte,“ řekl dr. Mejzlík, „ten vůz už byl červený, modrý
a černý. Co si z toho mám vybrat?“</p>

<p class="mlptext">„Vyberte si hnědý,“ radil básník. „To je příjemná barva.“</p>

<p class="mlptext">„,Naše veliká láska v prachu leží dívka zlomený květ‘,“ četl
dál dr. Mejzlík. „Ten zlomený květ, to je ta opilá žebračka?“</p>

<p class="mlptext">„Přece nebudu psát o opilé žebračce,“ pravil básník dotčen. „Byla
to prostě žena, rozumíte?“</p>

<p class="mlptext">„Aha. A co je tohle: ,labutí šíje ňadra buben a činely.‘ To
jsou volné asociace?“</p>

<p class="mlptext">„Ukažte,“ řekl básník zaražen a naklonil se nad papír. „,Labutí
šíje ňadra buben a činely‘ – co to má být?“</p>

<p class="mlptext">„Na to se právě ptám,“ bručel dr. Mejzlík poněkud urážlivě.</p>

<p class="mlptext">„Počkejte,“ přemýšlel básník, „něco tam muselo být, co mně
připomnělo – Poslouchejte, nepřipadá vám někdy dvojka jako labutí šíje?
Koukejte se,“ a napsal tužkou 2.</p>

<p class="mlptext">„Aha,“ řekl dr. Mejzlík pozorně. „A co ta ňadra?“</p>

<p class="mlptext">„To je přece 3, dva obloučky, ne?“ divil se básník.</p>

<p class="mlptext">„Ještě tam máte buben a činely,“ vyhrkl policejní úředník
napjatě.</p>

<p class="mlptext">„Buben a činely,“ přemýšlel básník Nerad, „buben a činely… to
by snad mohla být pětka, ne? Helejte,“ řekl a napsal číslici 5. „To bříško je
jako buben, a nahoře činely –“</p>

<p class="mlptext">„Počkejte,“ řekl dr. Mejzlík a napsal si na papírek 235. „Jste
si tím jist, že to auto mělo číslo 235?“</p>

<p class="mlptext">„Já jsem si vůbec žádného čísla nevšiml,“ prohlásil Jaroslav
Nerad rozhodně. „Ale něco takového tam muselo být – kdepak by se to tu vzalo?“
divil se, hloubaje nad básničkou. „Ale víte, to místo je to nejlepší z celé
básně.“</p>

<p class="mlphvezdicky">* * *</p>

<p class="mlptextbez1radku">Za dva dny navštívil dr. Mejzlík básníka; básník
tentokrát nespal, nýbrž měl tam nějakou dívku a marně sháněl prázdnou židli,
aby ji policejnímu úředníkovi nabídl.</p>

<p class="mlptext">„Já už zase běžím,“ řekl dr. Mejzlík. „Já vám jen jdu říci, že
to byl opravdu vůz číslo 235.“</p>

<p class="mlptext">„Jaký vůz?“ užasl básník.</p>

<p class="mlptext">„Labutí šíje ňadra buben a činely,“ vysypal jedním dechem dr.
Mejzlík. „A Singapore taky.“</p>

<p class="mlptext">„Aha, už vím,“ děl poeta. „Tak vidíte, to máte tu vnitřní
skutečnost. Chcete, abych vám přečetl pár jiných básní? Teď už jim budete
rozumět.“</p>

<p class="mlptext">„Až jindy,“ řekl honem policejní úředník. „Až zase budu mít
nějaký případ.“</p>

</div>
</body>
</html>